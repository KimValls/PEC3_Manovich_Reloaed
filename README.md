# PAC3: Visionant el futur amb les ulleres de Manovich

Autor: Joaquim Valls Farrán

Data: 08/12/2021

![Hibridació musical](https://torange.biz/photofxnew/177/HD/sound-audio-musical-music-digital-binary-code-177538.jpg) 



## Plantejament


La música és un dels medis més hibridats amb altres medis per la seva capacitat de provocar emocions i ambientació.  
  
El cinema fins a 1929 no va comptar amb so i música sincronitzats amb la pel·lícula, no tindríem exhibicions artístiques amb la música com a fil conductor fins a l'aparició de l'art sonor als anys setanta o els videojocs com els coneixem avui dia no funcionarien si no es fusionessin amb aquest medi.  
  
El so i la música han contribuït notablement a la creació d'aquests nous medis i és per això que plantejo a continuació **dos exemples d'hibridació a través de la música com a element principal**.


## Hibridació #1 - *Test Patterns* de Ryoji Ikeda

![Test Pattern](https://upload.wikimedia.org/wikipedia/commons/f/ff/Ryoji_Ikeda.jpg)

El japonès Ryoji Ikeda és un dels majors representants de la música electrònica d'avantguarda que dedica la seva carrera a la cerca de la puresa del so portant les tecnologies digitals fins als seus límits. Però no només es dedica a la música, sinó que a més és un dels artistes sonors més rellevants de l'actualitat, realitzant instal·lacions a diferents parts del món.

A **Test Pattern** (2008-2019), un dels seus projectes més famosos, realitza una hibridació dels següents medis:

 - Música (*o so*). 
 - Vídeo (*o projeccions*).

**Test Pattern és una instal·lació on un programa tradueix text, so, fotografies i vídeo a patrons de so en llenguatge binari i codis de barres a temps real**. Aquests codis de barres es projecten a diferents parts de la ubicació on s'hagi realitzat la instal·lació acompanyada d'un so atmosfèric amb aquests patrons d'uns i zeros, penetrants i obsessius, que va sincronitzant amb el ritme al qual es projecten aquests codis.

[L'usuari passeja per aquestes localitzacions](https://www.youtube.com/watch?v=XwjlYpJCBgk), escoltant i visualitzant aquests dos medis, que es creen a temps real a través del metamedi (ordinador), que al seu torn parteix de diferents medis i els tradueix en altres utilitzant el llenguatge informàtic amb l'objectiu de, com bé diu el mateix Ikeda:

> "[…] examinar la relació entre els punts crítics del rendiment del dispositiu i el llindar de la percepció humana"

Si bé és cert que aparentment aquesta obra no és un medi totalment digital, ja que un dels punts més importants és la intervenció humana dintre d'un espai físic i no virtual, **el contingut sí ho és**. So i imatge conviuen, es fusionen i funcionen perfectament com un híbrid perfecte. Tot i que Ikeda va produir un disc amb la traducció d'aquests sons i va treure un llibre amb els codis projectats, no es pot concebre aquest tipus d'instal·lació sense un o l'altre. L'impacte i l'objectiu perden sentit. Al disc podem sentir aquests sons que ens porten al límit auditiu, però ens perdem l'experiència de com aquest so s'està produint a temps real i sincronitzat amb la projecció d'imatge, de vegades, estroboscòpic.



## Hibridació #2 - Concert virtual de Travis Scott a Fortnite

**El món dels videojocs és un medi on constantment es fusionen medis com la música i el cinema**. Veiem exemples recents com amb *Beyond: Two Souls* (*Quantic Dream, 2013*), on pràcticament la jugabilitat està reduïda a la presa de decisions perquè la història tingui un desenllaç segons les teves tries, com una pel·licula interactiva, on a més, es digitalitzaven actuacions reals com les d'Elliot Page o Willem Dafoe.

També teniem jocs on la música era la base de la seva programació, *Dance Dance Revolution (Konami, 1998)* posava a ballar a l'usuari al ritme de la música, però aquesta era tota la interacció que podies tenir amb el medi.

**Al 24 d'abril de 2020**, però, **es va produir un esdeveniment molt singular dintre d'un videojoc amb milions de jugadors**: el raper Travis Scott va realitzar [un concert virtual dintre del videojoc Fortnite](https://www.youtube.com/watch?v=wYeFAlVC8qU), creat per Epic Games l'any 2017 en un acte especial, en un moment on el planeta sencer estava replet de restriccions a causa de la pandèmia de la Covid-19.

**Fortnite** és un videojoc on un centenar de jugadors s'enfronten entre ells amb el seu avatar en un mapa gegantí que es va fent cada vegada més petit fins que només queda un en peu (com la premissa de la pel·lícula japonesa de l'any 2000 Battle Royale). En aquesta ocasió i només per una nit, els jugadors eren repartits pel mapa i només tenien un objectiu, agafar lloc en un punt en concret abans que comencés el concert dintre d'un temps límit. Una vegada aquest comptador arribava a zero, el concert comença.

Apareix un avatar del raper a mida immensa, comença la música i el mapa comença a canviar al seu ritme, de forma totalment sincronitzada. Es produeixen llums, explosions i diferents alteracions de l'avatar del cantant. Tot això amb total llibertat del jugador per moure's, podent interactuar amb els altres jugadors ballant i saltant, canviant l'objectiu del videojoc només per un dia.

**Aquest esdeveniment és un exemple d'hibridació entre música i videojocs**, on un fals directe en un acte controlat que simula una experiència de concert dintre d'un món virtual i a més es podia gaudir a qualsevol plataforma. L'esdeveniment sincronitza la música amb el moviment de l'avatar del cantant i diferents canvis que es van produint dintre mentre que l'usuari vola, busseja i es mou lliurement dintre de l'entorn creat pel videojoc.

A diferència dels dos exemples plantejats a l'inici, l'usuari és lliure de gaudir de la música com vulgui.

---

### Referències i bibliografia

-   MANOVICH, Lev. **El software toma el mando**. Editorial UOC, 2013. ISBN 9788490640227
-   ADELL, Ferran. **Remediación, multimedia e hibradación de los medios** [en línia]. Fundamentos y evolución de la multimedia. Disponible a: http://multimedia.uoc.edu/blogs/fem/es/remediacio-multimedia-i-hibridacio-dels- mitjans/
-   MUÑOZ-JUSTICIA, Juan. **Conocimiento Abierto y Tecnologia** (en línia). Psicologia social y +. Disponible a: http://juan.psicologiasocial.eu/conocimiento-y-tecnologia/
-   MCMILLAN, Robert. **Lord of the Files: How GitHub Tamed Free Software (And More)** (en línia). Github. Disponible a: https://github.com/WiredEnterprise/Lord-of-the-Files/
-   ALBERICH-PASCUAL, Jordi. **Elementos de la creatividad multimedia: apropiación, remediación, hibridación** (en línia). Mosaic. Disponible a: https://mosaic.uoc.edu/2018/01/18/elementos-de-la-creatividad-multimedia-apropiacion-remediacion-hibridacion/
-   ALBA, Alfonso. **Fork de repositorios en Github** (en linia). Aprende GIT. Disponible a: https://aprendegit.com/fork-de-repositorios-para-que-sirve/
-   CRISTÓBAL, Javier. **Qué es Markdown** (en línia). Markdown. Disponible a: https://markdown.es/
- 

----

Material Creative Commons desenvolupat sota llicència CC BY-SA 4.0. 
- Imatge *Hibridació musical* CC BY 4.0 [torange.biz](https://torange.biz/fx/sound-audio-musical-music-digital-binary-177538).
- Imatge *Test Pattern* CC BY-SA 3.0 [Zan Wimberley](https://commons.wikimedia.org/wiki/File:Ryoji_Ikeda.jpg).
